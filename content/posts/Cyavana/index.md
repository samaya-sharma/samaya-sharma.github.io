+++
date= '2025-12-06T14:30:00-07:00'
draft=false
title= "च्यवनः "
tags= ["Indic", "Vedic", "Mine"]
categories= ["Sanskrit", "Poetry"]
authors= ["Samaya"]
showFrontMatter= true
toc= false
+++
[PDF Version](cyavana.pdf)

{{<centered>}}
{{<poet>}}
द्यावापृथ्वी प्रकम्पेते यातुधानाश्च सर्व्वशः ।  
शुष्माद्यस्य स वः पातु सदेन्द्रो वलवृत्रहा ॥
{{</poet>}}
{{</centered>}}

यन्नामादिनामभावात्क्लिष्टत्वाच्च वाचां दुष्करमिदं पद्यं तद्वयं व्याख्यास्यामः । न पुनः कवौ सम्मानात् । दम्भी हि कविः कलावप्यात्मानमृषिवन्मन्वानः कांश्चिच्छान्दसान्प्रयुङ्क्ते शब्दान् ।च्यवनस्य हि भार्ग्गवस्य कथेयम् । तद्धि ब्राह्मणेषु भारतादिषु च पुराणेषु श्रुतं नो यच्च्यवनो हि भार्ग्गवश्चरमाणो मानवानां ग्राममभ्यजगामेति । ग्रामीणाश्च बालका घोररूपं जराजीर्ण्णमेनं कृत्याऽयमिति मन्वानाश्शकृत्पिण्डैरदिहन् । तद्धि जैमिनीये ब्राह्मणे - *"तं तुष्टुवानं शर्यातो मानवो ग्रामेणाध्यवास्यत् । तं कुमारा गोपाला अविपाला मृदा शकृत्पिण्डैरासपांसुभिरदिहन् । सोऽसंज्ञां शार्यात्येभ्योऽकरोत् । तन्न माता पुत्रमजानान्, न पुत्रो मातरम् । सोऽब्रवीच्छर्यातो मानवः - किमिहाभितः किं चिदद्राष्ट, यदिदमित्थमभूदिति। तस्मै होचुर्न नु ततोऽन्यत् - स्थविर एवायं निष्ठावश्शेते । तमद्य कुमारा गोपाला अविपाला मृदा शकृत्पिण्डैरासपांसुभिरधिक्षन्। तत इदमित्थमभूदिति ॥"*

त्रिष्टुभेव सर्वत्र छन्दः । बालकानां च्यवनस्य च संवादोऽयम् -
{{<text-font size="x-large">}}
{{<poet>}}
{{<centered>}}
{{<color light="red" dark="#ff9966">}}
परेयुषामनु परेहि पन्थां कृत्येव सस्सि य इहेत्पुमान्त्सन् ।
यात्वस्तवास्ते प्रति नो नकिःष्याद्मिनाति मित्रो वरुणेन मायाः ॥०१॥
{{</color>}}
{{</centered>}}
{{</poet>}}
{{</text-font>}}

बालकानामुक्तिरेषा | परेयुषां क्वसु इतः | परेयुषां मृतानाम् | तेषां पन्थां परेह्यनुसरेति | म्रियतामपसदेति | य इह कृत्येव सस्सि शेषे | वसँ धातुः स्वप्ने | तच्चोक्तं धातुवृत्त्यां सायणेन *"षसादय उदात्ता उदात्तेतः | स्वप्ने | अयं पाठो मैत्रेयात्रेयादीनामत्र केचित् षस्तीति न पृथग् धातुर्"*| इत्यादि | ऋग्वेदे चेयमृग्वसिष्ठस्याऽर्षम् - 
{{<poet>}}
{{<centered>}}
सस्तु माता सस्तु पिता सस्तु श्वा सस्तु विश्पतिः।
ससन्तु सर्वे ज्ञातयः सस्त्वयमभितो जनः ॥
{{</centered>}}
{{</poet>}}

पुमान्सन्निति कृत्यानां प्रायशोऽपि स्त्रीवाच्यत्वात् । यात्वो यातुशब्दस्य षष्ठी । अभिचारस्य ते नहि शक्तिरस्ति या नो विहिंस्यादित्यर्त्थः । नकिः ष्यादित्यस्मिन्सस्य षत्वमत्र छान्दसः । ऋग्वेदे यथेयमृक्प्रस्यस्वनस्य हाऽत्रेयस्याऽर्षम् -
{{<poet>}}
{{<centered>}}
इत्था यथा त ऊतये सहसावन् दिवेदिवे ।
राय ऋताय सुक्रतो गोभिः ष्याम सधमादो ।  
                वीरैः स्याम सधमादः ॥
{{</centered>}}
{{</poet>}}

मित्रश्च देवो वरुणेन सह भूतानि पश्यन्विश्वानि त्वादृशां यातुधानानां कृत्यानां वा माया अभिचारशक्तीर्म्मिनाति न्यूनीकुरुत इति । मित्रावरुणयोश्च नित्यं द्विवचन उक्तत्वाद्यातुधानानां रक्षसां च दमितृत्वादुल्लेखः संगतोऽत्र ।
द्वे च च्यवनस्य प्रत्युक्ती।
{{<text-font size="x-large">}}
{{<poet>}}
{{<centered>}}
{{<color light="red" dark="#ff9966">}}
ये मामृतावन्तमनृतं रपन्तो यद्धाऽध्यक्षैप्त परुषाऽघशंसाः । 
शाशप्यते वोऽङ्गिरसां सुतोऽयं सत्यमृघावत्कविशस्तमेति ॥०२॥
{{</color>}}
{{</centered>}}
{{</poet>}}
{{</text-font>}}

ऋतं यश्चरति वदति च स ऋतावान् । ऋतवत ऋतावांश्च छान्दसः । रपन्तो रपो व्यक्तायां वाचि । लपतीति । यथा च - *"ऋतं वदन्तो अनृतं रपेम ।"* यन्मां यूयमघशंसाः पाप्मनः स्तोतारो दुष्टा मा धार्म्मिकमपि जनमवहेलनयाऽध्यक्षैप्तोपहसथ तदहं वोऽङ्गिरसां सुत आङ्गिरसोऽङ्गिरोवंशजः शशप्ये शापं हिनोमीति । अहं हि मन्त्रशक्तियुत ऋषिरस्मि । कविर्ह्हि शब्द ऋषिं बोधयति । मयोक्तं वचः कविशस्तमृघावद्बलवत्सत्यं चाऽस्ति । अवश्यमपि युष्मान्मम शापो हिंसिष्यतीत्यर्त्थः । ऋघावच्छब्देनाऽत्र ऋतावद्ध्वन्यते । कविशस्तं यथा संहितायामार्षं दीर्ग्घतमस औचथ्यस्य - 
{{<poet>}}
{{<centered>}}
एतच्चन त्वो विचिकेतदेषां सत्यो मन्त्रः कविशस्त ऋघावान् ।   
त्रिरश्रिं हन्ति चतुरश्रिरुग्रो देवनिदो ह प्रथमा अजूर्यन् ॥
{{</centered>}}
{{</poet>}}

उक्तिश्चाऽन्त्या च्यवनस्य शाप एव -
{{<text-font size="x-large">}}
{{<poet>}}
{{<centered>}}
{{<color light="red" dark="#ff9966">}}
युध्यन्त पुत्राः पितृभिर्विमर्षा भ्रातरो भ्रातृ‌भिरथा क्रूरासः । 
जानान्न पुत्रा अपि मातरं स्वां कृणोम्यसंज्ञां यददिग्ध मां वः ॥०३॥
{{</color>}}
{{</centered>}}
{{</poet>}}
{{</text-font>}}

लेटः प्रयोगोऽत्र बहुधा । युध्यन्त युधो धातोर्ज्जानांश्च ज्ञायाः । छान्दासोऽयं प्रयोगो लोके लेटोऽभावात् । पुत्रा विमर्षिता अमर्षिताः सन्तः स्वेभिः पितृभिर्य्युध्यन्त योधयिष्यन्ति । भ्रातरश्च तथा भ्रातृभिः । बहुवचनेऽकारान्तस्य शब्दस्य षष्ठ्यास इति छान्दसः । मातरं च न पुत्रा न ज्ञास्यन्ति । युष्माकं शकृत्पिण्डप्रहारेण क्रुद्धोऽहं कृणोमि करोम्येवाऽसञ्ज्ञां मतिहीनत्वमिति । विश्वमपि जनं शापोऽयमावृणोति चराचरस्य हि लोकस्य पाञ्चजन्यस्य बन्धूनां गणैः क्रियमाणत्वात् । 
पश्चाद्धि कथं शर्य्यातो ह मानवश्च्यवनाय दुहितरं ददिवान्स्वां सुकन्यां नाम शमयामासाऽमीवां  कथं चाऽश्विनौ प्रापतुर्ब्भागं यज्ञस्येति । तद्धि जैमिनीये शतपथे च ब्राह्मणयोर्ब्भारते च दर्शितमेव । नाऽत्राऽतिविस्तरमीमहे । नाऽतिविस्तरमीमहे । 

{{<centered>}}
इति शम् ।  कृतिरियं समयशर्म्मणः ॥
{{</centered>}}